---
layout: post
title: "مخاوف عند الكتابة"
---

أواجه (على الأقل) خوفين عند كتابة شيء ما.

الأول هو إن الفكرة اللي أكتبها تكون مسروقة عن غير قصد. ما أقصد إذا صدفة توصلت لفكرة وحدث إن شخص آخر تكلم عنها.. لأ. أخاف إني أكون قرأت هذه الفكرة قبل فترة واستبطنتها حتى ظننت إنها فكرتي. وأساس هذا الخوف هو خوفي من أن أكون شخص مات وما عنده فكرة أصيلة من بنات أفكاره.. وإنما أنا شخص فقط يجتر مايقرأ. حياة ماكان الإبداع سمة أساسية فيها ما أحسها حياة أبي أعيشها.

الخوف الثاني هو أني أكرر فكرة قد كتبتها من قبل. وسبب خوفي هو مثل السبب الأول، لأن التكرار دليل على أن ماعندي شيء جديد أقوله. قبل فترة كنت أتناقش مع أحد الأصدقاء، وكان يقول فيما معناه أنه علشان تنشر فكرة لك لازم تعيدها آلاف المرات على مسامع مختلفة وبعض الأحيان تعيدها لنفس الناس علشان يستوعبون لو كانت معقدة. ولا أظني أقدر أتحمل هالشيء. ومالي الحين إلا أن أدعو لكل معلم تحمل تكرار حصته في اليوم عدة مرات، وعلى طوال السنين.. 

أحد تبعات هذا الخوف إني ما أحب أسولف عن شيء أكتبه لأحد قد قرأه.. وما أحب أشارك مدونتي مع أحد أسولف معه وقد سمع فكرة راح أكتبها. 